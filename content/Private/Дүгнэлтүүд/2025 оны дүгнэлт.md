## Салалт

*"Урдах амьдралаа тун болгоомжгүй, гэнэндүү, хөнгөн хуумгай хандаж байсан юм байна"* гэж одоо санагдаж байна. Хайр дурлалаас үргэлжид сайн сайхан мэдрэмжийг горилж, хичээж байна гэсэн итгэлээр цааш хүчилсээр байсан нь тохироогүй байх. Ямартай ч тун гэнэтийн, сонирхолтой, санаанд оромгүй, зүүдлэх, төсөөлөх ямар ч боломжгүй тийм л үйл явдал надад тохиолдсон. 

Хүнд итгэх итгэл нэлээд буурсан байхаа гэж бодож байна. Өөр бусад олон тохиолдлууд урвалт гэх үү? Яг юу гэхээ сайн мэдэхгүй байна. Тэдгээрийн нөлөө ч их байгаа биз. Өдийг хүртэл өөрийнгөө гэж бодож ирсэн, тэр дүрмийн дагуу сэтгэж, үйлдэж явсан бүхэн минь өнгөрсөнд энэ харилцаатай минь хамтаар дуусгавар болсон. Нэлээн завсар аваад сайтар нягталж одоо харахад тэр хүн үнэхээр зөв шийдэл гаргаж хэн хэнийгээ бодсон шийдвэрт  хүрсэн ч юм шиг хааяа санагдаж байна.

Нэг цэг дээр хорвоог огтолцуулж харсаар  бүтэн агуулга, бүрэн зураглалыг ойлгож ухаарч харж чадахгүй байснаа анзаарсан. Бүтээлч байх хэрэгтэй. Хараагүй өнцөг, мэдэрч үзээгүй бүхнээ ойлгох гэж оролдох хэрэгтэй.  Тэр хүн гэх нэг цэгийг тойроод амьдралаа босгох гэсэн тэнэгдүү, ухаангүй үйлдэл хол явалгүй дууссан нь зөв байсан санагдана. Тойргийн төвөөс хөвөө хязгаар хүртэлх тэрхэн радиуст өөрийн оршихуйгаа цойжлох, бүр өөрийн олонлогоос тэс хөндлөн тэр завсарт шүү. Энэ бол болчимгүй гэхэд ч багадам хожим хойно нь харамсах байсан тийм л зүйл. Тэр тааламжтай хамт байгаад л баймаар мэдрэмжийг тавьж явуулах мэдээж хэцүү байсан. 

Гомдол, гуниг харуусал гээд л уламжлалт тэдгээр үгс одоо нэрлэгдэх хэдий ч өнөөдрийн миний амьдрал, аж төрж буй байдалд нэгэнт хамаарал үгүй, нөлөөлөх үндэслэл, утга ч үгүй тийм л хий хоосон болж. 

>**Нэгийг үзээд нэлээн хэдийг ойлгодог болох талаар анхаарч, үүнийг хөгжүүлбээс зохилтой**.

![[Pasted image 20251228200207.png]]
## Мөнгө

Төдийлөн анхаарч яваагүй зүйл минь тэр бол мөнгө. Дуртай зүйлээ хийгээд явахад тэгж яваад л мөнгө ирнэ гэдэг үг бий. Тийм бодлоор л би амьдарч ирсэн. Энэ жилээс магадгүй ойрын хэдэн жилээс ойлгож авсан нь 20 хүрлээ хэдий болтол үнэгүй мөнгө хүртэж суух вэ? гэдэг бодол. Өөрийн хүчээр эрийн сайндаа олж аваад үрэх тэр мэдрэмжийг би хүсэмжлэх болж гэдэг ухаарал. Хүн чаддаг юмаараа дамжуулж өөрийн хөдөлмөрөө зарж амьдардаг. Гэтэл надад туйлын сайн чаддаг юм, дундаас илүү мэддэг юм алга. Магадгүй төсөөллөөсөө бодит нөхцөлд илүү байж, өөрийгөө хэт голж дэмий дарамт өөр дээрээ нэмж байж магад. Гэвч надад хангалттай санагдах хүртэл би хэзээ ч боловсроогүй, өөрийгөө үнэлэхүйц түвшинд хүрээгүй л байна. 

Хэн нэгэнд заах, ямарваа нэгэн ажил хийхэд надаас илүү нь хийхэд / хийж байхад миний хэрэг алга гэдэг өнөөх л бодол намайг ардаас минь зуурсаар байна. Энэ нь *Өдий хүртэл аливаа юмсыг хийхдээ гаргасан өөрийнхөө гүйцэтгэлд сэтгэл хангалуун бус байдгийн минь илрэл* байх. Ур чадвар муу, мэдлэг дутмаг зэрэг асуудал бус он удаан жилтийн сэтгэл ханамжийн таагүй мэдрэмжтэй холбоотой байх. *Чи хийвэл чадна шүү дээ, гэхдээ л чи чадахгүй байна, хийхгүй байна* гэдэг дуу хоолой дотроос минь зулгаасаар л байна.

> **Хамгийн сайнаараа, сэтгэл зүрхнээсээ хичээл зүтгэл гаргаад нэг хийгээд үзье!**
## Удаан

Хурдтай амьдрал өнөө цагийн моод, бидний үеийнхэн, биднээс өмнөх үеийнхний ч хүсэл тэмүүлэл мөрөөдөл нь байх. Хурдан баяжих, хурдан амжилтанд хүрэх, нас залуу дээрээ нэгийг хийж бүтээгээд хөрөнгөжих, бүр их  сургуулиа эрт дүүргэж мэргэжлийн цол зэрэг хүртэх гэх мэт тоочоод байвал дундрахгүй тийм л олон. Хүний сайхан бүхнийг эртлэн мэдэрч эдлэх тэр л хүслийн бодит биежилт гэлтэй хурдан хэмнэлтэй, завгүй, яаруу амьдрал. Жоохон зайгаа аваад яагаад уралдаад байгаагаа би харж үзсэн. Харамсалтай нь тийм ч хэрэгтэй зүйл, яарч гүйгээд байхаар үнэ цэнтэй юм надад олдоогүй. Хараал идсэн *"Зүгээр л чи сайн байх ёстой"* гэдэг хэрэгтэйн хувьд хэрэгтэй ч уртдаа дадал, нийтлэг ойлголт болж хувираад миний бас таны шүүсийг шахах уршигтай байж болохуйц сэтгэхүй л таны хурдыг нэмж байсан юм билээ. Илүү улам илүү, хурдан улам хурдан, өндөр өндрөөс өндөрт гээд л бараг л олимпийн уриа. 

Ийм  амьдрал хаашаа яваагаа бүтэн харах боломж олгодгүй. Нэг зүг олоод тэр лүүгээ үхэн хатан дайрах, замдаа нэг эргээд харах ч эхлэлээс нэгэнт холдсон байх. Зам зуурын сонголт боломжит сайхан замууд сарнин алга болж харагдах агаад тэдгээрийг анзааралгүй түрүүлж бүртгэгдсэн /  өөрт танигдсан замыг урдаа угсрах. Ердөөсөө л үхэх хүртлээ гүнтэй, ухарч болохгүй, дахин эхлэхгүй, нэг л явах гүний хайлт.  

Яг юуны төлөө яагаад энийг хийгээд байгаагаа ойлгочихвол, нэг амсхийгээд бодоод үзвэл бага зэрэг дээрдсэн. Тэглээ гээд амьдралынхаа утга учир, энэ хорвоод үлдээх өв минь юу билээ эдэр гэж бодох бол хэрэггүй байсан. "*Зүгээр л тэ амьдрахад хэрэгтэй зардал төлбөрийн мөнгөө олно, сэтгэл санаагаа тайван байлгана, бүр хүслээ хангана*" гэдэг шалтгаан байсан ч болохоор санагдсан. Илүү практик амьдралтай ойрхон байх тусмаа надад зөв, ойр, үнэхээр миний бодол шүү дээ гэсэн тийм мэдрэмж төрж байсан. Дэлхийг дайн дажинаас гэтэлгэнэ, зовлон шаналалыг замбуулин хорвоогоос зайлуулна гэдэг бол арай л бүтэшгүй, итгэхэд ч хийхэд ч хэцүү зүйл. Миний лав төрсөн зорилго ийм биш. 

>**Яагаад хийх гээд байгаагаа ойлгочих юм бол хийх хэрэгтэй байгаа юмаа ч ойлгоно. Мөн эсрэгээрээ хийх шаардлагагүй, дэмий юмаа ч олж  харна.** 

Удаанаар амьдралыг мэдэрч хорвоог таашааж, сайн дуу сонсоод сайхан хоол идэх хэрэгтэй. *Нэг удаад нэг л зүйл хийвэл үр дүнтэй санагдсан*. Хүлээцтэй хандаж, сайн ажиглаж өөрт тустай боломж руу хөрвөж чадах тийм эрх чөлөөтэй, маниаварлах чадвартай байх нь хурдах хасах нэг том шалтгаан мэт.
## Туршилт

Хаана юу яаж байна гэдэг талаар хангалттай ойлголттой болохоор энэ зун хэд хэдэн дадлага хөтөлбөрт хамрагдсан. Нийтээр нь хэлбэл хичээх ёстой гэдэг ганц зүйл ажиглагдсан. Ирээдүйд ийм баймааргүй байна, энийг хиймээргүй байна, ийм харилцаанаас зайлсхиймээр байна гэдэг бодлууд хөврөн гарч ирсэн. Тодорхой дүр зураг төсөөлөлд бууж, жигшмээр, зэвүүцмээр гэсэн ч тийм л зарчим,  горимын дагуу аж төрж, амь зууж болоод байна гэдэг нь үнэхээр сонин байсан. 

*Өдөр тутмыг би тэгж өнгөрөөхийг хүсэхгүй байна.* Байж болох замнал ч байлгамааргүй санагдаж байна. Зөв бодол, эрүүл орчинд хүрээлэгдэж цааш улам дэвшин хөгжих, хараагаа тэлэх хэрэгтэй байна.
## Талархал

![[Pasted image 20251229192051.png]]


Их догь санагдсан. Би үнэхээр хүнд туслаж чадаад байгаа юм гэдэг мэдрэмжийг баталгаа нотолгоотой мэдэрч авсан. Хэдий хангалтгүй байсан ч тусалж байгаагаа миний хүчин чармайлт ямарваа нэгэн байдлаар хэрэгжиж байгаад таатай байсан. Өшөө илүү боломж, улам илүү амар хялбар байдлаар суралцаж сайжрахад нь тусламаар байна. 

> **Сайныг санаж, зөвийг сэтгээд, түүнийхээ дагуу үйлдээд явж байхад болох байх**
## Цохилт

Тоохгүй байхад хэцүү, тоолоо гээд ч дараа нь яахаа мэдэхгүй зүйлс хүн бүрт л энэ жил тохиолдсон байх. Цааш алхах урам зориг, итгэл сэтгэлийн хүчийг ч тэр үедээ олж авсан байх. Миний хувьд 3 сард шанаадуулсан, тэрнээс хойш дотроо үхэж үхэж,  5 сард дахиад гэнэн бодлоосоо гэх үү? өөрийн итгэлээсээ гэх үү?  болж дахиж нэг угсраа цохилт аваад тэрнээс хойш сэхэл аваад амьсгаатай явж байгаад, дахиад 9 сард хамгийн хүнд цохилтоо амсаад 12 сарын эхээр нэг дагздуулж аваад ер нь их гөвүүллээ. 7 сард ч мөн зүгээр байгаагүйгээ хэлэх хэрэгтэй байх. Эргэлтийн цэгээ л хайсаар байгаад энэ жилийг дуусгалаа.

Нэг бодлын харамсалтай. Бүтээгүй нь бүтсэнээсээ олон байсан болохоор сэтгэлд угаасаа болж өгөхгүй байгаа мэдрэмж илүү үлдэж, санаа бодлыг уруу зүг тийм чирэн гулдчиж, ар ардаасаа асуудлууд тасрахгүй нэг нэгээрээ гарч ирсээр л байлаа шүү дээ. 

*Азаар энэ бүхэн эрт дууссан, нэг тийш гарч, нөгөө тийш цэгцэрсэн.* Ерөнхий үргэлжлээд дараа жилийг бусниулаагүй нь тэмдэглүүштэй сайхан явдал. Ард гарч бодлоо, амьдралаа хааш яаж чиглүүлэхээ мэдсэн, ядаж баримжаатай боллоо шүү дээ. Энэ ердөө л эхлэл гэхээр ээдээ тун гунигтай, гэхдээ тэгээд болж бүтэж байгаа нь олонх нь байхаар хийж зориглож явахад сайн сайхан болох үе ирэх учиртай. 

>**Хэцүү зүйл хэцүү байх тусмаа хүнд хэрэгтэй ч байж магад.**
## Зугталт

Нүдүүлэх явцдаа бусдын л адил зугтах газар, цагийг урсгах хэрэгсэл, арга зам хайсан өдрүүд олон байсан. Хамгийн  сүүлд олсон, шилдэг хисацү техник маань Факторио. Мэдээж түүнээс өмнө уламжлалт нөхүүрийг туршиж үзсэн. Нэг л буруу гэдгийг нь мэдээд үргэлжлүүлэх сэдэл төрөөгүй. Үүрэг хариуцлага өндөртэй, амьдралын чухал үедээ ийм зүйлийг хайн эрэл хайгуул хийх нь нэг бодлын хайран. Тархиа хоослоод цэнгэх үедээ цэнгэ. 

>**Гэхдээ ардаа юу байгаа мэдээтэй байх хэмжээний эрүүл ухаан үлдээ**
## Шийдвэр

Ер нь тэгээд ямар ч сонголтгүй байна, яараад л, ард нь хоцорчихлоо шүү дээ гээд л уйлж дуулаад яваад байсан, дэмий энерги, буруу арга зам байсан байна лээ. Тохирох шийдэл бол байгаагаа хараад байхгүйгээ алгасах л байсан юм билээ. Тэгсэн бол сайхан байж, тэгэх хэрэгтэй байж, хичээдэг байж дээ гээд л өөрийгөө голох цикл рүүгээ нэвтрээд хий хоосон дэмийрээд явах ер нь утгагүй зүйл шүү дээ.

Хувь заяаны өрөг миний талд байна. Боломж хаа сайгүй гэдэг ч надад нэлээд сайхан боломжууд бий юм билээ. Тэдгээрийг шүүрээд л авах хэрэгтэй байгаа юм. Тэр хүртэл өөрийгөө дасгалжуулж бэлдэж, хийж бүтээж, *хамгийн гол нь сэтгэлээрээ урлах* хэрэгтэй байна. Бие сэтгэлээ нэгэн зүйлд бүрэн зориулж, өөрийн бодол санаагаа тэр тийш нягт нямбай чиглүүлэх. 

Ерөнхий тэгээд сурахаар шийдсэн, судалгаа хийхээр, тэр зүг рүү мэргэшмээр байгаагаа ухаарсан. *Миний сонирхол ялтачгүй анхнаасаа тийшээ л байсан юм билээ.* Хөгжүүлэлт хийхэд бодлого бодоход, хэцүү асуудлыг шийдэхэд, адаглаад охин найрахад хүртэл тодорхой хэмжээний хийх хүсэл ялгарч байсан ч энэ биологийн материалд суурилсан тоног төхөөрөмж, мэдээлэл боловсруулалт, багаж хэрэгсэл дараагийн үеийн технологийн шийдлүүд нэг л онцгой байна. Робот хиймэл оюун ухаан өөр юу ч байсан хамаагүй, өнөө цагийн нээлт ололтууд сайхан л даа. Дэлхий дахинг үнэхээр өөрчилж байна. Гэвч миний сэтгэл зүрхийг бүрэн эзэмдэхэд нэг нь таарахгүй болж өгөхгүй байна. Ууг нь тэр сайн охин гэвч тэр миний заяаны хань биш гэдэг шиг л. 

Ердөөсөө айх хэрэггүй. *Би юу ч мэдэхгүй шүү дээ гэж санаа зовох хэрэггүй. Угаасаа тэгэх ч ёсгүй.* *Хүн анхнаасаа бүгдийг нь мэддэг төрдөггүй.* Файл чирээд толгой руу нь хуулдаг байсан бол төрөхөд нь хийж гэмээн анхнаасаа тийм амьтан үүсэх биз. Робот нь одоо тэр байж болох юм. *Чи тийм биш шүү дээ.* Сурна. Сурч байж, хичээж байж тэр мэдлэг, чадвараа олж авна. 

>**Өөрийн хүчээр, өөрөөрөө юм хий. Тэгж байж сурна, чамд үлдэнэ. Тэгж эзэмшинэ.**

Энэ их сэтгэлээ одоо бусдад илэрхийлмээр байна. Зөвөөр ойлгуулж *"Би чаднаа итгээч, би ийм ийм юм хийсэн, гэхдээ одоо ингэмээр байна, надад боломж олгооч, надад итгэж болноо"* гэхээр хэмжээнд өөрийгөө бэлднэ.

Хиймэл оюун ухаан гэдэг үг сонсохоор дотор муухайраад байна шүү дээ. Өөрөө хэрэглэхээс, тайлбарлахаас айдаг энэ үгээсээ зугтаад дөлөөд байхаас залхаж байна. Мөрөөдлөө бодит болго. Хараал идсэн хүссэн бүхнээ ав л даа. 

>**Чи сурна. Харин хүчин чармайлт тултал нь гаргаад тууштай бай.**